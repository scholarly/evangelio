### ĈAPITRO 9

KAJ nun, mi parolas ankaŭ pri tiuj, kiuj ne kredas je Kristo.
2. Jen, ĉu vi kredos en la tago de via punvizito - jen, kiam la Sinjoro venos, jes, en tiu grandioza tago, kiam la tero kune ruliĝos kiel skribrulaĵo, kaj la elementoj brulante solviĝos, jes, en tiu grandioza tago, kiam vi estos starigitaj antaŭ la Ŝafido de Dio - ĉu vi tiam diros, ke ne ekzistas Dio?
3. Ĉu vi tiam ankoraŭ forneos la Kriston, aŭ ĉu vi povos rigardi la Ŝafidon de Dio? Ĉu vi supozas, ke vi loĝas ĉe li kun konsciado pri via kulpo? Ĉu vi supozas, ke vi povus esti feliĉaj loĝi ĉe tiu sankta Estulo, kiam viaj animoj estas torturataj per konsciado pri kulpo, ke vi iam perfortis liajn leĝojn?
4. Jen, mi diras al vi, ke vi estus pli mizeraj loĝante ĉe sankta kaj justa Dio kun konscio pri via malpureco antaŭ li, ol vi estus loĝante kun la damnitaj animoj en la infero.
5. Ĉar jen, kiam vi ekvidos vian nudecon antaŭ Dio, kaj ankaŭ la gloron de Dio, kaj la sanktecon de Jesuo Kristo, tio ekbruligos flamon de neestingebla fajro en vi.
6. Ho, vi nekredantoj, turnu vin al la Sinjoro; voku forte al la Patro en la nomo de Jesuo, ke vi povu troviĝi senmakulaj, puraj, belaj, kaj blankaj, en tiu grandioza kaj lasta tago, lavite de la sango de la Ŝafido.
7. Kaj denove mi parolas al vi, kiuj forneas la revelaciojn de Dio, kaj diras, ke ili ĉesis, kaj okazas nek revelacioj, nek profetaĵoj, nek donacoj, nek resanigoj, nek parolado per lingvoj, nek interpreto de lingvoj;
8. Jen mi diras al vi, tiu kiu forneas ĉi tiujn, ne konas la evangelion de Kristo; jes, li ne legis la Skribojn; se li jes legis ilin, li ne komprenas ilin.
9. Ĉar ĉu ni ne legas, ke Dio estas same hieraŭ, hodiaŭ, kaj por ĉiam, kaj ĉe li ne povas ekzisti ŝanĝo, nek ombro de ŝanĝado?
10. Kaj ja, se vi imagis al vi dion, kiu varias, kaj ĉe kiu estas ombro de ŝanĝado, vi ja imagis al vi dion, kiu ne estas la Dio de mirakloj.
11. Sed jen, mi montros al vi Dion de mirakloj, nome la Dion de Abraham, kaj la Dion de Isaak, kaj Dion de Jakob; kaj tio estas tiu sama Dio, kiu kreis la ĉielon kaj la teron, kaj ĉion, kio estas en ili.
12. Jen, li kreis Adamon, kaj per Adamo venis la transpaŝo de la homo. Kaj pro la transpaŝo de la homo venis Jesuo Kristo, tio estas la Patro kaj la Filo; kaj pro Jesuo Kristo venis la redempto de la homo.
13. Kaj pro la redempto de la homo, kiu venis per Jesuo Kristo, la homoj estas revenigitaj antaŭ la Sinjoron; jes, en tio ĉiuj homoj estas redemptitaj, ĉar la morto de Kristo efektivigas la releviĝon, kiu efektivigas redempton el senfina dormo, el kiu dormo ĉiuj homoj vekiĝos per la potenco de Dio, kiam la trumpeto sonos; kaj ili elvenos, kaj etaj kaj grandaj, kaj ĉiuj staros antaŭ lia baro, redemptitaj kaj liberigitaj el ĉi tiu eterna ligilo de la morto, kiu estas korpa morto.
14. Kaj tiam venos la juĝo de la Sanktulo pri ili; kaj tiam venos la tempo, kiam tiu, kiu estas malpura, ankoraŭ estos malpura; kaj tiu, kiu estas virta, ankoraŭ estos virta; tiu, kiu estas feliĉa, ankoraŭ estos feliĉa; kaj tiu, kiu estas malfeliĉa, ankoraŭ estos malfeliĉa.
15. Kaj nun, ho ĉiuj el vi, kiuj imagis al vi dion, kiu ne povas fari miraklojn, mi volus demandi vin, ĉu okazis ĉio ĉi, pri kio parolis. Ĉu la fino jam venis? Jen mi diras al vi, Ne; kaj Dio ne ĉesis esti Dio de mirakloj.
16. Jen ĉu tio, kion Dio faris, ne estas mirinda al niaj okuloj? Jes, kaj kiu povas kompreni la mirindajn faroj de Dio?
17. Kiu diros, ke tio ne estis miraklo, kiam per lia Vorto la ĉielo kaj la tero ekestis; kaj per la potenco de lia Vorto homo estis kreita el polvo de la tero; kaj per la potenco de lia Vorto mirakloj estis farataj?
18. Kaj kiu diros, ke Jesuo Kristo ne faris multajn grandajn miraklojn? Kaj multaj grandaj mirakloj estis faritaj de la manoj de la apostoloj.
19. Kaj se mirakloj estis farataj tiam, kial Dio ĉesis esti Dio de mirakloj kaj tamen estas neŝanĝebla Estulo? Kaj jen, mi diras al vi, ke li ne ŝanĝiĝas; se li ŝanĝiĝus, li ĉesus esti Dio; kaj li ne ĉesas esti Dio, kaj li estas Dio de mirakloj.
20. Kaj la kaŭzo, kial li ĉesas fari miraklojn inter la homidoj, estas tio, ke ili dekadencas en nekredado, kaj foriras de la ĝusta vojo, kaj ne konas la Dion al kiu ili devus fidi.
21. Jen, mi diras al vi, ke al ĉiu, kiu kredas je Kristo, tute ne dubante, ĉio ajn, kion li petos de la Patro en la nomo de Kristo, estos donata; ĉi tiu promeso estas al ĉiuj, eĉ ĝis la finoj de la tero.
22. Ĉar jen, tiel diris Jesuo Kristo, la Filo de Dio, al siaj disĉiploj, kiuj devis resti, jes, kaj ankaŭ al ĉiuj siaj disĉiploj, antaŭ la oreloj de la popolamaso: Iru en tutan mondon, kaj prediku la evangelion al ĉiu kreito;
23. kaj kiu kredos kaj estos baptita, tiu estos savita, sed kiu ne kredos, tiu estos kondamnita;
24. Kaj jenaj signoj sekvos la kredantojn - en mia nomo ili elpelos demonojn; ili parolos per novaj lingvoj; ili prenos en manojn serpentojn; kaj se ili trinkos ion mortigan, ĝi neniel difektos ilin; sur malsanulojn ili metos la manojn, kaj ili saniĝos;
25. Kaj al ĉiu, kiu kredos je mia nomo, tute ne dubante, mi konfirmos miajn vortojn, eĉ ĝis la finoj de la tero.
26. Kaj nun, jen, kiu povas kontraŭstari al la faroj de la Sinjoro? Kiu povas fornei liajn dirojn? Kiu leviĝos kontraŭ la ĉiopova potenco de la Sinjoro? Kiu malestimos la farojn de la Sinjoro? Kiu malestimos la infanojn de Kristo? Rigardu, ĉiuj el vi, kiuj estas malestimantoj de la faroj de la Sinjoro, ĉar vi devos miri kaj malaperi.
27. Ho, ne do malestimu, kaj ne miru, sed aŭskultu la vortojn de la Sinjoro, kaj petu de la Patro en la nomo de Jesuo ĉion, kion vi bezonas. Ne dubu, sed kredu, kaj komencu, kiel en tempo antikva, veni al la Sinjoro kun via tuta koro, kaj ellaboru vian propran savon kun timo kaj tremo antaŭ li.
28. Estu prudentaj dum la tagoj de via elprovado; senigu vin de ĉia malpureco; ne petu, ke vi elspezu por viaj voluptoj, sed petu kun neŝancelebla firmeco, ke vi cedu al nenia tento, sed ke vi servu la veran kaj vivantan Dion.
29. Atentu, ke vi ne baptiĝu neinde; atentu, ke vi ne partoprenu de la sakramento de Kristo neinde; sed atentu, ke vi faru ĉion inde, kaj faru tion en la nomo de Jesuo Kristo, la Filo de la vivanta Dio; kaj se vi faros tion, kaj persistos ĝis la fino, vi neniel estos elpelita.
30. Jen, mi parolas al vi kvazaŭ mi parolus el la mortintaro; ĉar mi scias, ke vi aŭdos miajn vortojn.
31. Ne kondamnu min pro mia neperfekteco, nek mian patron pro lia neperfekteco, nek tiujn, kiuj skribis antaŭ li; sed prefere donu dankojn al Dio pro tio, ke li montri al vi niajn neperfektaĵojn, por ke vi lernu esti pli prudentaj ol ni estis.
32. Kaj nun, jen, ni skribis ĉi tiun kronikon laŭ nia scio, per la skribosignoj nomitaj inter ni reformitaj egiptaj, kiuj estis transdonitaj al ni kaj ŝanĝitaj de ni, laŭ nia esprimmaniero.
33. Kaj se niaj platoj estus sufiĉe grandaj, ni estus skribintaj ilin hebree; sed ankaŭ la hebrea estas ŝanĝita de ni; kaj se ni povus esti skribintaj hebree, jen vi havus neniun neperfektaĵon en nia kroniko.
34. Sed la Sinjoro scias tio, kion ni skribis, kaj ankaŭ ke neniu alia popolo scias nian lingvon; tial li preparis rimedojn por ĝia interpreto.
35. Kaj ĉi tio estas skribita por ke ni senigu niaj vestojn je la sango de niaj fratoj, kiuj en nekredado malkreskis.
36. Kaj jen, ĉi tio, kion ni deziris rilate al niaj fratoj, jes, eĉ ilia revenigo al scio pri Kristo, estas laŭ la preĝoj de ĉiuj sanktuloj, kiuj loĝis en la lando.
37. Kaj Jesuo Kristo la Sinjoro favoru ilin, ke iliaj preĝoj estu respondataj laŭ ilia fido; kaj Dio la Patro memoru la interligon, kiun li faris kun la domo de Izrael; kaj li benu ilin por ĉiam, pro fido al la nomo de Jesuo Kristo. Amen. 

400-421 p.K.
