ĈAPITRO 31
----------

KAJ nun mi, Nifai, ĉesas profeti al vi, miaj amataj fratoj. Kaj mi povas skribi pri nur kelkaj aferoj, kiuj, mi scias, certe okazos; kaj mi povas skribi nur kelkajn el la vortoj de mia frato Jakobo.
2. Sekve, tio, kion mi skribis, sufiĉas por mi, krom kelkaj vortoj, kiujn mi devas paroli pri la doktrino de Kristo; pro tio mi parolos al vi klare, laŭ la klareco de mia profetado. 
3. Ĉar mia animo ĝuas klarecon; ĉar laŭ ĉi tia maniero Dio la Sinjoro laboras inter la homidoj. Ĉar Dio la Sinjoro donas lumon al la kompreno; ĉar li parolas al la homoj laŭ ilia lingvo, por ke ili komprenu.
4. Pro tio, mi volas, ke vi memoru, ke mi parolis al vi pri tiu profeto, kiun la Sinjoro montris al mi, kiu baptos la Ŝafidon de Dio, kiu forportos la pekojn de la mondo.
5. Kaj nun, se la Ŝafido de Dio, estante sankta, bezonas esti baptata per akvo, por plenumi ĉian justecon, ho, kiom multe pli ni, estante nesanktaj, bezonas esti baptitaj, jes, same per akvo!
6. Kaj nun mi volas demandi al vi, miaj amataj fratoj, kiel la Ŝafido de Dio plenumis ĉian justecon per baptiĝo per akvo?
7. Ĉu vi ne scias, ke li estis sankta? Tamen malgraŭ tio, ke li estis sankta, li montras al la homidoj, ke en la karno li humiligas sin antaŭ la Patro, kaj atestas al la Patro, ke li obeos al li, observante liajn ordonojn.
8. Pro tio, kiam li estis baptita per akvo, la Sankta Spirito malsupreniris sur lin en la formo de kolombo.
9. Kaj ree, ĝi montras al la homidoj la rektecon de la vojo, kaj la mallarĝecon de la pordo, per kiu ili eniru, ĉar li metis la ekzemplon antaŭ ilin.
10. Kaj li diris al la homidoj: Sekvu min. Do, miaj amataj fratoj, kiel ni povas sekvi Jesuon alie ol per obeemo al la ordonoj de la Patro?
11. Kaj la Patro diris: Pentu, pentu, kaj baptiĝu en la nomo de mia Amata Filo.
12. Kaj ankaŭ la voĉo de la Filo venis al mi, dirante: Al tiu, kiu estas baptita en mia nomo, La Patro donos la Sanktan Spiriton, same kiel al mi; do, sekvu min, kaj faru tion, kion vi vidis min fari.
13. Tial, miaj amataj fratoj, mi scias, ke, se vi sekvos la Filon, kun plena korintenco, farante nenian hipokritaĵon aŭ trompaĵon antaŭ Dio, sed kun vera intenco, pentante pri viaj pekoj, atestante al la Patro, ke vi volas preni al vi la nomon de Kristo per bapto jes, sekvante vian Sinjoron kaj vian Savonton malsupren en la akvon, laŭ lia parolo, tiam venos la bapto per fajro kaj per la Sankta Spirito; kaj tiam vi povos paroli per la lingvo de anĝeloj, kaj krii laŭdojn al la Sanktulo de Izrael.
14. Sed, vidu, miaj amataj fratoj, tiel venis la voĉo de la Filo al mi, dirante: Post kiam vi pentos pri viaj pekoj, kaj atestos al la Patro, ke vi volas obei miajn ordonojn, per bapto per akvo, kaj post kiam vi ricevos la baptiĝon per fajro kaj per la Sankta Spirito, kaj povos paroli per nova lingvo, jes, efektive per la lingvo de anĝeloj, kaj se post tio vi malkonfesos min, estus pli bone por vi se vi ne konus min.
15. Kaj mi aŭdis de la Patro voĉon, kiu diris: Jes, la vortoj de mia Amato estas veraj kaj fidelaj. Kiu persistos ĝis la fino, tiu estos savita.
16. Kaj nun, miaj amataj fratoj, mi scias per ĉi tio, ke, se homo ne persistos ĝis la fino, sekvante la ekzemplon de la Filo de la vivanta Dio, li ne povos esti savita.
17. Mi diris al vi, ke mi vidis, kion via Sinjoro kaj via Liberigonto devus fari. Tial, tion vi faru; ĉar por tiu celo ili estas montritaj al mi, por ke vi konu la pordon, tra kiu vi eniros. Ĉar la pordo, per kiu vi eniros estas pento kaj bapto per akvo; kaj poste venos forigo de viaj pekoj per fajro kaj per la Sankta Spirito.
18. Kaj tiam vi estos sur ĉi tiu rekta kaj mallarĝa vojo, kiu kondukas al eterna vivo; jes, vi eniris tra la pordo; vi agis laŭ la ordonoj de la Patro kaj la Filo kaj vi ricevis la Sanktan Spiriton, kiu atestas pri la Patro kaj la Filo ĝis la plenumo de la promeso, kiun li faris, ke vi ricevos ĝin se vi eniris per la vojo.
19. Kaj nun, miaj amataj fratoj, mi volas demandi, ĉu ĉio estas farita, kiam vi jam ekiris sur ĉi tiu rekta kaj mallarĝa vojo. Jen mi diras al vi, ke ne; ĉar vi venis ĝis ĉi tie nur per la parolo de Kristo kun neskuita fido al li, tute apogante vin sur la meritoj de tiu, kiu estas potenca por helpi.
20. Tial, vi devos persiste antaŭeniri kun firmeco en Kristo, havante perfektan brilecon de espero, kaj amon al Dio kaj al ĉiuj homoj. Tial, se vi persiste antaŭeniros, festenante je la parolo de Kristo, kaj eltenos ĝis la fino, jen diras la Patro: Vi havos eternan vivon.
21. Kaj nun, vidu, miaj amataj fratoj, jen la vojo; kaj ne estas sub la ĉielo alia vojo aŭ nomo donita, per kiu la homo povas esti savata en la regno de Dio. Kaj nun, vidu, jen la doktrino de Kristo, kaj la sola kaj vera doktrino de la Patro, kaj de la Filo, kaj de la Sankta Spirito, kiuj estas unu Dio, sen fino. Amen.

