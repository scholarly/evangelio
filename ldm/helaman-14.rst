ĈAPITRO 14
==========

KAJ nun okazis, ke Samuel la lamanido profetis tre multon, kio ne estas skribebla.
2. Kaj jen, li diris al ili; Jen mi donas al vi signon; kvin jaroj pli venos kaj jen tiam venos la Filo de Dio por redempti ĉiujn tiujn, kiuj kredos al lia nomo.
3. Kaj, jen, ĉi tion mi donos al vi kiel signon je la momento de lia veno; ĉar jen, estos grandaj lumaĵoj en la ĉielo, tiom ke en la nokto antaŭ lia veno estos neniu mallumo, tiom ke ŝajnos al la homo kvazaŭ estus tago.
4. Sekve, estos unu tago kaj nokto kaj tago, kvazaŭ estus unu tago kaj neniu nokto; kaj ĉi tio estos kiel signo por vi; ĉar vi scios pri la leviĝo de la suno kaj ankaŭ pri ĝia subiro; tial oni certe scios, ke estos du tagoj kaj nokto; tamen la nokto ne fariĝos malluma; kaj ĝi estos la nokto antaŭ lia naskiĝo.
5. Kaj jen, nova stelo leviĝos, tia kian vi neniam vidis; kaj ankaŭ tio estos signo al vi.
6. Kaj jen, tio ne estas ĉio, okazos multaj signoj kaj miraĵoj en la ĉielo.
7. Kaj okazos, ke vi ĉiuj konsterniĝos kaj miregos, tiom ke vi falos al la tero.
8. Kaj okazos, ke ĉiu ajn, kiu kredos al la Filo de Dio, havos eternan vivon.
9. Kaj jen, tial la Sinjoro ordonis al mi, per sia anĝelo, ke mi venu kaj diru ĉi tion al vi; jes, li ordonis, ke mi profetu ĉi tion al vi; jes, li diris al mi; Kriu al ĉi tiu popolo, pentu kaj pretigu la vojon de la Sinjoro.
10. Kaj nun, ĉar mi estas lamanido, kaj diris al vi la vortojn, kiujn la Sinjoro ordonis al mi, kaj ĉar tio estis severa kontraŭ vi, vi koleras kontraŭ mi kaj volas detrui min kaj forpelis min el inter vi.
11. Kaj vi aŭdos miajn vortojn, ĉar kun ĉi tiu intenco mi suprenvenis sur la murojn de ĉi tiu urbo, por ke vi aŭdu kaj sciu pri la juĝoj de Dio, kiuj atendas vin pro viaj malvirtaĵoj, kaj ankaŭ por ke vi sciu la kondiĉojn de pentado;
12. Kaj ankaŭ por ke vi sciu pri la veno de Jesuo Kristo, la Filo de Dio, la Patro de la ĉielo kaj de la tero, la Kreinto de ĉio de la komenco; kaj por ke vi sciu pri la signoj de lia veno, por ke vi kredu je lia nomo
13. Kaj, se vi kredos je lia nomo, vi pentos pri ĉiuj viaj pekoj, por ke per tio vi havu pardonon de ili per liaj meritoj.
14. Kaj jen, plie, alian signon mi donas al vi, jes, signon de lia morto.
15. Ĉar jen, li nepre devos morti, por ke savo venu; jes, konvenas al li kaj fariĝas necese, ke li mortu por efektivigi la releviĝon de la mortintoj, por ke per tio homoj estu venigitaj antaŭ la Sinjoron.
16. Jes, jen, ĉi tiu morto plenumas la releviĝon kaj redemptas la tutan homaron el la unua morto tiu spirita morto; ĉar la tuta homaro, detranĉite de antaŭ la Sinjoro per la falo de Adam, estas konsiderata mortinta, kaj koncerne nespiritajn aferojn kaj koncerne spiritajn aferojn.
17. Sed jen, la releviĝo de Kristo redemptas la homaron, jes, nome la tutan homaron, kaj revenigas ĝin antaŭ la Sinjoron.
18. Jes, kaj ĝi plenumas la kondiĉon de pentado, ke ĉiu, kiu pentas, tiu ne estas dehakata kaj ĵetata en fajron; sed kiu ajn ne pentas, tiu estas dehakata kaj ĵetata en fajron; kaj refariĝas al li spirita morto, jes, dua morto, ĉar li estas denove detranĉita for de ĉio rilatanta al virteco.
19. Tial pentu, pentu, por ke, sciante ĉi tion kaj ne farante ĝin, vi ne lasos vin veni sub juĝon, kaj vi ne estos malaltigata al ĉi tiu dua morto.
20. Sed jen, kiel mi diris al vi pri alia signo, signo de lia morto, jen, en tiu tago, kiam li suferos morton, la suno mallumiĝos kaj rifuzos doni sian lumon al vi, kaj ankaŭ la luno kaj la steloj; kaj estos nenia lumo sur la supraĵo de ĉi tiu lando, nome de la tempo, kiam li suferos morton, dum la daŭro de tri tagoj, ĝis la momento, kiam li releviĝos el la mortintaro.
21. Jes, je la tempo kiam li ellasos for la spiriton, okazos tondrado kaj fulmado dum la daŭro de multaj horoj, kaj la tero skuiĝos kaj tremos; kaj la rokoj, kiuj estas sur la supraĵo de ĉi tiu tero, kiuj estas kaj sur la tero kaj sub ĝi, kiujn vi scias esti nuntempe solidaj, kaj kies pli granda parto estas unu solida maso, disrompiĝos;
22. Jes, ili disŝiriĝos en pecojn, kaj ĉiam poste troviĝos en vejnoj kaj fendoj, kaj en rompitaj fragmentoj sur la supraĵo de la tuta tero, jes, kaj sur la tero kaj sub ĝi.
23. Kaj jen, okazos grandaj ventegoj, kaj malaltigos multaj montoj kvazaŭ valoj, kaj multaj lokoj, kiujn oni nun nomas valoj, fariĝos montoj, kies alteco estos granda.
24. Kaj multaj vojoj disrompiĝos, kaj multaj urboj dezertiĝos.
25. Kaj multaj tomboj malfermiĝos kaj ellasos multajn el siaj mortintoj; kaj multaj sanktuloj aperos al multaj.
26. Kaj jen, tiel la anĝelo parolis al mi; ĉar li diris al mi, ke okazos tondrado kaj fulmado dum la daŭro de multaj horoj.
27. Kaj li diris al mi, ke ĉio ĉi okazos, dum la tondrado kaj la fulmado daŭros, kaj la tempesto, kaj ke mallumo kovros la supraĵon de la tuta tero dum la daŭro de tri tagoj.
28. Kaj la anĝelo diris al mi, ke multaj vidos pli grandajn aferojn ol ĉi tiujn, por ke ili kredu, ke ĉi tiuj signoj kaj ĉi tiuj miraĵoj plenumiĝos sur la tuta supraĵo de ĉi tiu lando, por ke ne estu la kialo por nekredo inter la homidoj -
29. Kaj ĉi tio, por ke ĉiu, kiu kredos, estu savata, kaj por ke al ĉiu, kiu ne kredos, venu justa juĝo; kaj ankaŭ por ke, se ili kondamniĝos, ili venigu al si sian propran kondamniĝon.
30. Kaj nun memoru, memoru, miaj fratoj, ke ĉiu, kiu pereos, mem pereigas sin; kaj ĉiu, kiu faras malbonon, faras malbonon al si mem; ĉar jen, vi estas liberaj; vi rajtas agi por vi mem; ĉar jen, Dio donis al vi scion kaj li faris vin liberaj.
31. Li donis al vi la povon distingi bonon de malbono, kaj li donis al vi la povon elekti vivon aŭ morton; kaj vi povos fari bonon kaj esti redonita al tio, kio estas bona, aŭ fari, ke tio, kio estas bona, estu redonita al vi; aŭ vi povos fari malbonon kaj fari, ke tio, kio estas malbona, estu redonita al vi.

