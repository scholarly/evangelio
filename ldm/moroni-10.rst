ĈAPITRO 10
----------

NUN mi, Moroni, skribas ion, kio ŝajnas al mi bone; kaj mi skribas al miaj fratoj, la lamanidoj; kaj mi volas, ke ili sciu, ke pli ol kvarcent dudek jaroj forpasis post la dono de la signo pri la veno de Kristo.
2. Kaj mi sigelos ĉi tiujn analojn post kiam mi estos parolinta kelkajn vortojn de admono al vi.
3. Jen, mi volas admoni vin, ke legante ĉi tiujn aferojn, se laŭ la saĝeco de Dio vi legos ilin, ke vi memoru kiel kompate indulga la Sinjoro estis al la homidoj, ekde la kreo de Adamo ĝis la tempo, kiam vi ricevos ĉi tiujn aferojn, kaj primeditu ilin en viaj koroj.
4. Kaj kiam vi ricevos ĉi tiujn aferojn, mi admonu vin, ke vi demandu Dion, la Eternan Patron, en la nomo de Kristo, se ĉi tio ne estas vera; kaj se vi demandos kun sincera koro, kun reala intenco, havante fidon al Kristo, li elmontros la veron pri ĝi al vi, per la potenco de la Sankta Spirito.
5. Kaj per la potenco de la Sankta Spirito vi povos scii la veron pri ĉio.
6. Kaj ĉio, kio estas bona, estas justa kaj vera; pro tio, nenio, kio estas bona, forneas la Kriston, sed konfirmas, ke li estas.
7. Kaj per la potenco de la Sankta Spirito vi povas scii, ke li estas; pro tio mi volas admoni vin, ke vi ne neu la potencon de Dio; ĉar li agas per potenco, laŭ la fido de la homidoj, same hodiaŭ kaj morgaŭ, kaj por eterne.
8. Kaj plie, mi admonas vin, miaj fratoj, ke vi ne forneu la donojn de Dio, ĉar ili estas multaj; kaj ili venas de la sama Dio. Kaj ĉi tiuj donoj laboras laŭ diversaj manieroj; sed la sama Dio laboras al ĉio en ĉiuj; kaj la elmontro de la Spirito de Dio estas donita al homoj por profiti al ili.
9. Ĉar jen al unu estas donita per la Spirito de Dio, ke li povu instrui la vorton de saĝeco;
10. Kaj al alia, ke li povu instrui la vorton de scio laŭ la sama Spirito;
11. Kaj al alia, treege granda fido; kaj al alia, donoj de resanigoj laŭ la sama Spirito;
12. Kaj pli, al alia, ke li povu efektivigi grandajn miraklojn.
13. Kaj plie, al alia, ke li povu profeti pri ĉio;
14. Kaj plie, al alia, distingoj de anĝeloj kaj servantaj spiritoj;
15. Kaj plie, al lia, ĉiaj diversaj lingvoj;
16. Kaj plie, al alia, interpreto de lingvoj kaj diversaj lingvaĵoj.
17. Kaj ĉiuj el ĉi tiuj favoroj venas per la Spirito de Kristo; kaj ili venas al ĉiu aparte, kiel al li plaĉas.
18. Kaj mi volas admoni vin, miaj amataj fratoj, ke vi memoru, ke ĉiu bona dono venas de Kristo.
19. Kaj mi volas admoni vin, miaj amataj fratoj, ke vi memoru, ke li estas same hieraŭ, hodiaŭ, kaj por eterne, kaj ke ĉiuj ĉi tiuj donoj, pri kiuj mi parolis, kiuj estas spiritaj, neniam neniiĝos dum la mondo restos, krom pro la nekredado de la homidoj.
20. Pro tio, oni devos havi fidon; kaj se oni devos havi fidon, oni devos ankaŭ havi esperon; kaj se oni havas esperon, oni devas ankaŭ havi karitaton.
21. Kaj se vi ne havas kartitaton, vi neniel povos esti savitaj en la regno de Dio; kaj vi ankaŭ ne povos esti savitaj en la regno de Dio se vi ne havas fidon; kaj vi ankaŭ ne povos se vi havas neniun esperon.
22. Kaj se vi havas neniun esperon, vi nepre devas esti malesperaj; kaj malespero venas pro malvirteco.
23. Kaj Kristo vere diris al niaj patroj: Se vi havos fidon, vi havos povon fari ĉion, kio estas oportuna por mi.
24. Kaj nun mi parolas al ĉiuj finoj de la tero - ke, se la tago venos, kiam la potenco kaj donoj de Dio neniiĝos inter vi, tio okazos pro nekredado.
25. Kaj ve al la homidoj se tio okazos; ĉar inter vi ekzistos neniu, kiu faras bonon, ne eĉ ne unu. Ĉar se ekzistos inter vi iu, kiu faras bonon, li laboros per la potenco kaj donoj de Kristo.
26. Kaj ve al tiuj, kiuj neniigos ĉi tion kaj mortos, ĉar ili mortos en sia peko, kaj ili ne povos esti savitaj en la regno de Dio; kaj mi parolas laŭ la vortoj de Kristo; kaj mi ne mensogas.
27. Kaj mi admonas vin memori ĉi tion; ĉar la tempo rapide venos, kiam vi scios, ke mi ne mensogas, ĉar vi vidos min ĉe la tribunalo de Dio; kaj Dio la Sinjoro diros al vi; Ĉu mi ne deklaris al vi miajn vortojn, kiuj estis skribitaj de ĉi tiu viro, kiel krianto el la mortintaro, jes kiel parolanto el al polvo?
28. Mi deklaras ĉi tion por plenumi la profetaĵojn. Kaj jen, ĉi tio eliros el la buŝo de la eterna Dio; kaj lia Vorto elsiblados de generacio al generacio.
29. Kaj Dio montros al vi, ke tio, kion mi skribis, estas vera.
30. Kaj denove mi volas admoni vin, ke vi venu al Kristo, kaj ektenu ĉiun bonan donacon, kaj tuŝu nek la malvirtan donacon nek la malpuraĵon.
31. Kaj vekiĝu, kaj leviĝu el la polvo, ho Jerusalem; jes, kaj surmetu sur vin la vestojn de via majesto, ho filino de Cion; kaj viajn palisojn fortikigu kaj vastigu viajn bordojn por ĉiam, por ke vi neniam plu estu konfuzita, por ke plenumiĝu la interligo de la Eterna Patro, kiun li faris kun vi, ho domo de Izrael.
32. Jes, venu al Kristo, kaj perfektiĝu en li, kaj forigu ĉiun malpiecon de vi; kaj se vi forigos ĉiun malpiecon de vi kaj amos Dion per via tuta povo, via tuta menso kaj via tuta forto, tiam lia graco sufiĉos por vi, por ke per lia graco vi estu perfektaj en Kristo; kaj se per la graco de Dio vi estas perfektaj en Kristo, vi neniel povos fornei la potencon de Dio.
33. Kaj plie, se vi per la graco de Dio estas perfektaj en Kristo, kaj ne forneas lian potencon, tiam vi estos sanktigitaj en Kristo per la graco de Dio, pro la verŝo de la sango de Kristo, kio estas en la interligo de la Patro por la elaĉeto de viaj pekoj, por ke vi fariĝu sanktaj, sen makulo.
34. Kaj nun mi diras al ĉiuj, adiaŭ. Mi baldaŭ iros ripozi en la paradizo de Dio ĝis mia spirito kaj mia korpo denove reunuiĝos, kaj mi estos revenigita triumfa tra la aero, por renkonti vin antaŭ la plaĉa baro de la granda Javeo, la Eterna Juĝanto de kaj vivantoj kaj mortintoj. Amen.

ĉ. 421 p.K.
