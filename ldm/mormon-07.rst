ĈAPITRO 7
---------

KAJ nun, jen, mi volas paroli iom al la restaĵo de ĉi tiu popolo, kiu estas indulgita, se Dio eventuale donos al ili miajn vortojn, por ke ili sciu pri la aferoj de siaj patroj; jes, mi alparolas al vi, vi restaĵo de la domo de Izrael; kaj jen estas la vortoj, kiujn mi diras:
2. Sciu, ke vi estas el la domo de Izrael.
3. Sciu, ke vi devos veni al pento, aŭ vi ne povos esti savitaj.
4. Sciu, ke vi devos demeti viajn ilojn de militado, kaj ne plu deziri verŝi sangon, kaj ne repreni ilin, krom kiam Dio ordonos tion al vi.
5. Sciu, ke vi devos ekkoni viajn patrojn, kaj penti pri ĉiuj viaj pekoj kaj malbonaj faroj, kaj kredi je Jesuo Kristo, ke li estas la Filo de Dio, kaj ke li estis mortigita de la judoj, kaj per la potenco de la Patro li releviĝis, kio donis al li venkon super la tombo; kaj ankaŭ en li la piko de la morto estas elsorbita.
6. Kaj li plenumas la releviĝon de la mortintoj, kio nepre relevos la homon por stari antaŭ lia tribunala seĝo.
7. Kaj li plenumis la redempton de la mondo, kio havigos al tiu, kiu montriĝos senkulpa antaŭ li en la tago de juĝado, la donon loĝi antaŭ Dio en lia regno, kanti eternajn laŭdojn kun ĥoroj supre, al la Patro, kaj al la Filo, kaj al la Sankta Spirito, kiuj estas unu Dio, en stato de beateco, kiu havas neniun finon.
8. Tial pentu, kaj baptiĝu en la nomo de Jesuo, kaj prenu la evangelion de Kristo, kiu estos metita antaŭ vi, ne nur en ĉi tiu kroniko, sed ankaŭ en la kroniko, kiu venos de la judoj al la nejudoj, kaj kiu venos de la nejudoj al vi.
9. Ĉar jen, ĉi tiu estas skribita por ke vi kredu tion; kaj, se vi kredas tion, vi kredos ankaŭ ĉi tiun, kaj se vi kredos ĉi tiun, vi scios pri viaj patroj, kaj ankaŭ pri la mirindaĵoj, kiujn la potenco de Dio faris inter ili.
10. Kaj vi scios ankaŭ, ke vi estas restaĵo de la idaro de Jakob; vi do estas kalkulitaj inter la homoj de la unua interligo; kaj se vi kredas je Kristo, kaj baptiĝas, unue per akvo, poste per fajro kaj per la Sankta Spirito, sekvante la ekzemplon de nia Savinto, laŭ tio kion li ordonis al ni, al vi estos bone en la tago de juĝado.

ĉ. 385 p.K.
