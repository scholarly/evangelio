ĈAPITRO 8
---------

JEN mi, Moroni, finas la kronikon de mia patro Mormon. Jen, mi havas nur malmultajn skribotaĵojn, kiujn mia patro ordonis al mi skribi.
2. Kaj tiam okazis post la granda kaj terura batalo ĉe Kumora, ke, jen, la nifaidoj, kiuj eskapis suden en la landon, estis ĉasataj de la lamanidoj ĝis ili ĉiuj estis ekstermitaj.
3. Kaj ankaŭ mia patro estis mortigita de ili, kaj mi ja restas sola por skribi la malgajan historion pri la ekstermo de mia popolo. Sed, jen, ili estas foririntaj, kaj mi plenumas la ordonon de mia patro. Kaj mi ne scias, ĉu oni mortigos min.
4. Mi do skribos kaj kaŝos la analojn en la tero; kaj ne gravas, kien mi iros.
5. Jen, mia patro faris ĉi tiun kronikon, kaj li skribis ĝian celon. Kaj jen, ankaŭ mi skribus ĝin se mi havus spacon sur la platoj, sed mi ne havas spacon; kaj metalon mi ne havas, ĉar mi estas sola. Mia patro kaj ĉiuj miaj parencoj estas mortigitaj en batalado, kaj mi havas nek amikojn nek kien iri; kaj mi ne scias, kiom da tempo la Sinjoro permesos min vivi.
6. Je, kvarcent jaroj forpasis post la veno de nia Sinjoro kaj Savinto.
7. Kaj jen, la lamanidoj ĉasadis mian popolon la nifaidojn de urbo al urbo kaj de loko al loko ĝis ili ne plu ekzistas; kaj granda estis ili falo; jes, granda kaj miregiga estis la ekstermo de mia popolo, la nifaidoj.
8. Kaj jen, tion faris la mano de la Sinjoro. Kaj jen ankaŭ, la lamanidoj intermilitas unuj kontraŭ aliaj; kaj sur la tuta supraĵo de ĉi tiu lando estas unu daŭra rondo de murdo kaj sangverŝado; kaj neniu scias, kiam la milito finiĝos.
9. Kaj nun, jen, mi diros nenion plu pri ili, ĉar neniu krom la lamanidoj kaj rabistoj ekzistas sur la supraĵo de la lando.
10. Kaj neniuj konas la veran Dion krom eble la disĉiploj de Jesuo, kiuj restis en la lando ĝis la malvirteco de la popolo fariĝis tiel granda, ke la Sinjoro ne permesis al ili resti ĉe la popolo; kaj neniu homo scias, ĉu ili ankoraŭ estas sur la supraĵo de la lando.
11. Sed je, mia patro kaj mi vidis ilin, kaj ili pastradis al ni.
12. Kaj ĉiu, kiu ricevos ĉi tiun kronikon, kaj ne kondamnos ĝin pro la neperfektaĵoj, kiuj estas en ĝi, scios pri pli grandaj aferoj ol ĉi tiuj. Jen, mi estas Moroni; kaj, se tio estus eble, mi sciigus ĉion al vi.
13. Jen, mi ĉesas paroli pri ĉi tiu popolo. Mi estas la filo de Mormon, kaj mia patro estis ido de Nifai.
14. Kaj mi estas tiu, kiu kaŝas ĉi tiun kronikon por la Sinjoro; ĝiaj platoj estas sen valoro, pro la ordono de la Sinjoro. Ĉar li vere diris, ke neniu ekhavos ilin por profiti; sed la kroniko sur ili havas grandan valoron; kaj la Sinjoro benos tiun, kiu revenigos ĝin en la lumon.
15. Ĉar neniu povos havi la povon revenigi ĝin en la lumon se tiu ne estos donita al li de Dio; ĉar Dio volas, ke tio estu farata kun okulo sendifekta por lia gloro, aŭ por la bono de la antikva interligita popolo de la Sinjoro, de longe dispersita.
16. Kaj benata estu tiu, kiu revenigos ĉi tiun en la lumon; ĉar ĝi devos esti eltirita el la tero, kaj ĝi disbrilos el mallumo, kaj la popolo sciiĝos pri ĝi; kaj tio estis farata por la potenco de Dio.
17. Kaj se troviĝas eraroj, ili estas la eraroj de homo. Sed je, ni ne scias pri eraro; tamen Dio scias ĉion; tial, kiu kondamnas, tiu konsciu, ke li ne estu en danĝero de Gehena de fajro.
18. Kaj tiu, kiu diras: Montru al mi, aŭ vi estos frapataj - tiu atentu, ke li ne ordonu ion, kio estas malpermesita de la Sinjoro.
19. Ĉar jen, kiu senpripense juĝas, tiu estos juĝata ankaŭ senpripense; ĉar laŭ liaj faroj estis lia rekompenco; tial, tiu, kiu frapas, estos mem frapata, de la Sinjoro.
20. Jen, kion la Skribo diras - homo devas nek frapi nek juĝi; ĉar ĉe mi estas venĝo kaj repago, diras la Sinjoro, kaj mi repagos.
21. Kaj tiuj, kiuj elspiros koleron kaj konfliktojn kontraŭ la farado de la Sinjoro, kaj kontraŭ la interligita popolo de la Sinjoro, kiu estas la domo de Izrael, kaj kiuj diros: Ni detruos la Sinjoro, kaj la Sinjoro ne memoros sian interligon, kiun li faris kun la domo de Izrael - tiuj estas en danĝero esti dehakataj kaj ĵetataj en fajron.
22. Ĉar la eternaj celoj de la Sinjoro daŭre realiĝos, ĝis ĉiuj liaj promesoj estos plenumitaj.
23. Esploru la profetaĵojn de Jesaja. Jen, mi ne povos skribi ilin. Jes, jen mi diras al vi, ke tiuj sanktuloj, kiuj antaŭiris min, kiuj posedis ĉi tiun landon, krios, jes, eĉ el sub la polvo ili krios al la Sinjoro; kaj, kiel la Sinjoro vivas, li memoros la interligon, kiun li faris kun ili.
24. Kaj li konas iliaj preĝojn, ke ili estis pro iliaj fratoj. Kaj li konas ilian fidon, ĉar en lia nomo ili povis formovi montojn kaj en lia nomo ili povis skui la teron; kaj per la potenco de lia Vorto ili faligis malliberejojn al la tero; jes, pro la potenco de lia Vorto nek la ardanta forno povis fari malbonon al ili, nek sovaĝaj bestoj nek venenaj serpentoj.
25. Kaj jen, iliaj preĝoj estis ankaŭ por tiu, al kiu la Sinjoro permesos aperigi ĉi tiujn platojn.
26. Kaj neniu devus diri, ke ili ne aperos, ĉar ili certe aperos, ĉar la Sinjoro diris tion; ĉar el la tero ili aperos, per la mano de la Sinjoro, kaj neniu povos haltigi tion; kaj tio venos en tago, kiam oni diros, ke mirakloj ĉesis; kaj ĝi venos kvazaŭ iu parolus el la mortintaro.
27. Kaj ĝi venos en tago, kiam la sango de sanktuloj krios al la Sinjoro, pro la sekretaj komplotoj kaj la faroj de mallumo.
28. Jes, ĝi venos en tago, kiam la potenco de Dio estos malkonfesata, kaj eklezioj malpuriĝos kaj altiĝos en la malhumileco de siaj koroj; jes, en tago, kiam estroj de eklezioj kaj instruistoj levos en la fiereco de siaj koroj, eĉ enviante tiujn, kiuj apartenas al iliaj eklezioj.
29. Jes, ĝi venos en tago, kiam oni aŭdos pri brulegoj, kaj tempestoj, kaj nuboj de fumo en fremdaj landoj.
30. Kaj oni aŭdos ankaŭ pri militoj, kaj famoj de militoj, kaj tertremoj en diversaj lokoj.
31. Jes, ĝi venos en tago, kiam okazos malpuraĵoj sur la supraĵo de la tero; kaj okazos murdoj, kaj ŝteloj, kaj mensogoj, kaj trompoj, kaj malĉastaĵoj, kaj ĉiaj abomenaĵoj; kiam multaj diros: Faru ĉi tion, aŭ faru tion, kaj ne gravas, ĉar la Sinjoro subtenos tiajn homojn en la lasta tago. Sed ve al tiaj, ĉar ili estas en la galo de maldolĉeco kaj en la kateno de maljusteco.
32. Jes, ĝi venos en tago, kiam stariĝos eklezioj, kiuj diros: Venu al mi, kaj pro via mono viaj pekoj estos pardonitaj.
33. Ho vi malvirta kaj perversa kaj malmolnuka popolo, kial vi mem starigis ekleziojn por profiti? Kial vi falsis la sanktan Vorton de Dio por venigi kondamnon al viaj animoj? Jen, atentu la revelaciojn de Dio; ĉar jen, la horo venos en tiu tago, kiam ĉio ĉi nepre plenumiĝos.
34. Jen, la Sinjoro montris al mi grandiozajn mirindaĵojn pri tio, kio nepre baldaŭ venos, en tiu tago, kiam ĉi tio aperos inter vi.
35. Jen, mi parolas al vi, kvazaŭ vi estus ĉi tie, kaj tamen vi ne ĉeestas. Sed jen, Kristo montri vin al mi, kaj mi konas viajn farojn.
36. Kaj mi scias, ke vi iras en la malhumileco de viaj koroj; kaj ekzistas neniuj, kun nur malmultaj esceptoj, kiuj ne altigas sin en la fiereco de siaj koroj, ĝis portado de tre elegantaj vestoj, ĝis enviado, kaj konfliktoj, kaj malico, kaj persekutoj, kaj ĉiaj malbonaj faroj; kaj viaj eklezioj, jes, ĉiuj, malpuriĝis pro la fiereco de viaj koroj.
37. Ĉar jen, vi amas monon, kaj vian havaĵon, kaj viajn elegantajn vestojn, kaj la ornamaĵojn de viaj preĝejoj, pli ol vi amas malriĉulojn kaj senhavulojn, malsanulojn kaj afliktitojn.
38. Ho vi malpuruloj, vi hipokrituloj, vi instruistoj, kiuj vendas vin por tio, kio rustos, kial vi malpurigis la sanktan eklezion de Dio? Kial vi hontas preni al vi la nomon de Kristo? Kial vi ne opinias, ke pli granda estas la valoro de senfina feliĉeco ol tiu mizero, kiu neniam mortas - pro la laŭdo de la mondo?
39. Kial vi ornamas vin per tio, kio havas neniun vivon, kaj tamen lasas, ke malsatuloj kaj senhavuloj, kaj nuduloj, kaj malsanuloj kaj afliktitoj preterpasu vin, nerimarkate?
40. Jes, kial vi kreas viajn sekretajn abomenaĵojn por profiti, kaj kaŭzas, ke vidvinoj kaj ankaŭ orfoj lamentas antaŭ la Sinjoro, kaj ankaŭ ke la sango de iliaj patroj kaj iliaj edzoj krias el la tero al la Sinjoro por venĝo kontraŭ viaj kapoj?
41. Jen, la glavo de venĝo pendas super vi; kaj la horo baldaŭ venos, kiam li venĝos la sangon de la sanktuloj kontraŭ vi, ĉar li ne plu elportos iliajn kriojn.

400-421 p.K.
